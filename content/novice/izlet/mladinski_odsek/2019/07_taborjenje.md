---
title: Taborjenje 2019
type: "post"
date: 2019-05-13
author: PD Postojna
slug: taborjenje_kamniska_bistrica
tags: ['Novice', 'Izlet', 'Mladinski odsek', 'maj 2019', '2019']
---

**Drage planinke in planinci!**

Nezadržno se približuje poletje, čas počitnic in dopustov. Tudi letos bomo za vas v Planinskem društvu Postojna pripravili poletni tabor in sicer med 22. in 28. julijem v Kamniški Bistrici.
<!--more-->

Na tabor ste vabljeni vsi, ki vas veseli hoja v hribe, ki imate radi dobro družbo in si želite preživeti nekaj dni v objemu narave, noči in spalne vreče. Večino časa bomo, kot se za planinski tabor tudi spodobi, preživeli v hribih. Odpravili se bomo na nekaj krajših in daljših planinskih izletov in si ogledali lokalne zanimivosti. Morda se odpravimo tudi na kakšen večdnevni pohod, bivakiranje, lov za zakladom, nočno pustolovščino, orientacijski pohod, plezanje ...

Dneve v taboru si bomo popestrili z raznimi družabnimi in športnimi igrami, delavnicami, skritimi gosti... No, kakšno popoldne bomo namenili tudi poležavanju na toplem poletnem sončku. Seveda ne smejo manjkati čarobni večeri ob tabornem ognju in ob koncu tabora še najpomembnejše – planinski krst!

Za vse to bomo poskrbeli planinski vodniki z licencami PZS, naši pomočniki, mentorice, mladinski voditelji, kuharica, dr. Žulj in ostali, ki z veseljem namenimo svoj prosti čas za organizacijo in izvedbo tega velikega projekta.

Zaradi nezgodnega zavarovanja v gorah morajo  imeti vsi udeleženci tabora poravnano članarino v planinskem društvu za letošnje leto.

**Kamniška Bistrica**

Teden dni bomo preživeli v ledeniški dolini Kamniške Bistrice, ki je obdana z veličastnimi Kamniško Savinjskimi Alpami, ki nam bodo letos zastavljale nove izzive. Nedaleč stran od tabornega prostora se nahaja Kamnik, mesto v osrčju Alp, ki velja za eno najlepših slovenskih srednjeveških mest. Takrat je bilo eno izmed bolj cvetočih trgovskih mest. Šutna, najbolj poznana in po besedah mnogih tudi najlepša ulica v mestu, pa je nekakšen odraz tega. Nekoč so tam mestni gospodi svoje storitve nudili razni obrtniki, danes pa nam občutek obrtništva dajejo izobeski in druga obrtna znamenja. Kot v drugih slovenskih mestih, je tudi v Kamniku odraščalo kar nekaj pomembnih slovenskih osebnosti. Med njimi je bil tudi Rudolf Maister. Status častnega meščana pa so dodelili tudi enemu izmed najboljših alpinistov, pa ne samo slovenskih, ampak tudi svetovnih, Tomažu Humarju.

Mesto in celotna dolina Kamniške Bistrice nam ponujata tudi veliko možnosti za nove avanture. Različne vodne aktivnosti, soteska Predaselj in slapovi Orglice. Ogled izvira reke Kamniške Bistrice, ter plezanje po največjem balvanu Lepi kamen, na katerem stoji tudi koča. Na ogled je Plečnikov dvorec, ki je poznan pod več imeni, med drugim tudi Titov dvorec. Prvotno je bil zgrajen za kralja Aleksandra Karađorđevića, saj so mu bile Kamniške gore in gozdovi zelo pri srcu.

Dolina Kamniške Bistrice tako pohodnikom in ljubiteljem narave ponuja pravi raj. Poleg vsega naštetega so tu še vršaci in visokogorske planote, ki nam planincem vedno znova ponujajo nove izzive. Prepleti poti od Grintovca, Skute, Planjave pa vse do Velike planine nam bodo letos omogočili potepanja po tem prelepem delu naše državice.

Kot je že v navadi za naše planinske tabore, bomo v tednu dni poskusili osvojiti čim več najbližjih vrhov, mogoče tudi kakšnega bolj oddaljenega, spoznavali pa bomo tudi okolico našega tabora.


**Tabor bo, tako kot je že običajno, razdeljen na tri tabore, ki potekajo istočasno:**

**MALI TABOR** je primeren za otroke od 2. do 5. razreda OŠ. Izleti so krajši, poudarek je na družabnosti, pravilni hoji v hribe in planinskih vrednotah.
Cena: 120€ oziroma 17€ / dan       

**VELIKI TABOR** je primeren za učence od 6. razreda OŠ naprej, srednješolce in študente. Ture bodo daljše, spopadli se bomo tudi s kakšno zahtevno planinsko potjo, se preizkusili v plezanju in orientaciji, bivakirali v naravi...
Cena: 130€ oziroma 22€ / dan       	                                        

**PEHTE** so posebna skupina, ki jih združuje ljubezen do narave in hoje v hribe. Njihovi izleti niso tako zahtevni kot izleti velikega	tabora, poudarek je na uživanju v gorah. Skupina je namenjena odraslim planincem. Cena: 160€ oziroma 25€ / dan

**ROK PRIJAVE**: 7. 6. 2019!

V primeru kasnejše prijave je tabornina za 20€ višja, v primeru več prijavljenih iz iste družine pa nižja za 10€ na osebo. Število mest je omejeno! Prijavo upoštevamo po oddaji prijavnice, plačilu društvene članarine in plačilu vsaj polovice zneska tabornine.

Če si želiš preživeti čaroben teden v objemu gora, hitro izpolni elektronsko prijavnico, ki jo najdeš <a  href="https://docs.google.com/forms/d/e/1FAIpQLSfuXCmiQmriEZpWZ6hWKpYYjGOUDXsxTKLck3lBMoggpgWwEA/viewform">na tej povezavi.</a> **Pohiti, število mest je omejeno!**

Sestanek za starše bo potekal:
14. junija 2019 ob 18. uri v koči Mladika. Na sestanku boste prejeli vse informacije o taborjenju in potrebni opremi.

Tabornino poravnate z nakazilom na TRR društva št. SI56 6100 0001 7886 565, v sklicu navedite ime in priimek udeleženca ter namen plačila. Navodila za plačilo so na društveni spletni strani. Rok za plačilo je enak roku prijave, 7.6.2019. Znesek lahko poravnate tudi v dveh obrokih: polovico ob prijavi, polovico do 1.7.2019.

V primeru zdravstvenih razlogov ali smrti v družini vrnemo tabornino. V ostalih primerih tabornino vrnemo samo, če je odpoved podana do 30.06.2019.

Vse nadaljnje obveščanje bo potekalo prek elektronske pošte.

Za vse dodatne informacije se obrnite na:

- **Hano Čuk (030-695-796, hanacuk1999@gmail.com)** 
- **Nino Fatur (051-260-803, fatur.nina@gmail.com)**

Lep planinski pozdrav,<br>
vodniki in mentorice PD Postojna
