---
title: TABORJENJE V ČEZSOČI (Prijave zaprte)
type: "post"
date: 2022-05-14
author: PD Postojna
slug: taborjenje
tags: ['Novice', 'Izlet', 'Mladinski odsek', 'maj 2022', '2022']
---

Nezadržno se približuje poletje, čas počitnic in dopustov. Tudi letos bomo za vas v Planinskem društvu Postojna pripravili poletni tabor in sicer med 25. in 31. julijem v Čezsoči.

Na tabor ste vabljeni vsi, ki vas veseli hoja v hribe, ki imate radi dobro družbo in si želite preživeti nekaj dni v objemu narave, noči in spalne vreče. Večino časa bomo, kot se za planinski tabor tudi spodobi, preživeli v hribih. Odpravili se bomo na nekaj krajših in daljših planinskih izletov in si ogledali lokalne zanimivosti. Morda se odpravimo tudi na kakšen večdnevni pohod, bivakiranje, lov za zakladom, nočno pustolovščino, orientacijski pohod, plezanje ...

Dneve v taboru si bomo popestrili z raznimi družabnimi in športnimi igrami, delavnicami, skritimi gosti... No, kakšno popoldne bomo namenili tudi poležavanju na toplem poletnem sončku. Seveda ne smejo manjkati čarobni večeri ob tabornem ognju in ob koncu tabora še najpomembnejše – planinski krst!

Za vse to bomo poskrbeli planinski vodniki z licencami PZS, naši pomočniki, mentorice, mladinski voditelji, kuharica, dr. Žulj in ostali, ki z veseljem namenimo svoj prosti čas za organizacijo in izvedbo tega velikega projekta.

Teden dni bomo preživeli ob šumenju reke Soče, ki nam bo po turah nudila tudi prijetno osvežitev. Manjša vas Čezsoča se nahaja v južnem predelu Bovške kotline in leži na levem bregu reke Soče. Le tri kilometre je oddaljena od znanega turističnega mesta Bovec. V vasi lahko še danes vidimo ohranjene tradicionalne čezsoške hiše in posebne globoke vodnjake (šterne), ki jih ne najdemo nikjer drugje na Bovškem. V času prve svetovne vojne je bila vas popolnoma porušena, vendar so jo Italijani ponovno sezidali. Na to obdobje nas danes spominja maketa, ki stoji sredi naselja. 

Vas in njena okolica nam ponujata številne možnosti za nova doživetja. Različne vodne aktivnosti na reki Soči, prečudovite soteske in slapove, številne spomenike in ostanke, ki jih najdemo tako v dolini kot tudi v visokogorju in nas opominjajo na obdobje prve svetovne vojne. Kar pa je za nas najpomembneje, ponuja nam številne poti in razglede, ki kar kličejo, da jih obiščemo. 

Kot je že v navadi za naše planinske tabore, bomo v tednu dni poskusili osvojiti čim več najbližjih vrhov, mogoče tudi kakšnega bolj oddaljenega, spoznavali pa bomo tudi okolico našega tabora. 

V sklopu Planinskega tabora bo organiziran tudi kolesarski tabor. Poteka bo  od srede, 27.7. (prihod) do nedelje, 31.7.2022 (pospravljanje). Možna je tudi kombinacija planinskega in kolesarskega tabora.


Tabor bo, tako kot je že običajno, razdeljen na pet taborov, ki potekajo istočasno:

**MALI TABOR** je primeren za otroke od 2. do 5. razreda OŠ. Izleti so krajši, poudarek je na družabnosti, pravilni hoji v hribe in planinskih vrednotah. Cena: 120€ oziroma 17€ / dan

**SREDNJI TABOR** je primeren za otroke, ki obiskujejo 5. in 6. razred OŠ. Skupina je predvsem namenjena pripravi na velik tabor. Ture so tu enake ali malce krajše kot ture, ki se izvajajo v velikem taboru in so glede težavnosti prilagojene tej starostni skupini. Različne aktivnosti, kot so plezanje, orientacija, bivakiranje,… se organizirajo v sodelovanju z velikim taborom. Cena: 130€ oziroma 22€ / dan

**VELIKI TABOR** je primeren za učence od 6. razreda OŠ naprej, srednješolce in študente. Ture bodo daljše, spopadli se bomo tudi s kakšno zahtevno planinsko potjo, se preizkusili v plezanju in orientaciji, bivakirali v naravi… Cena: 130€ oziroma 22€ / dan

**PEHTE** so posebna skupina, ki jih združuje ljubezen do narave in hoje v hribe. Njihovi izleti niso tako zahtevni kot izleti velikega tabora, poudarek je na uživanju v gorah. Skupina je namenjena odraslim planincem. Cena: 160€ oziroma 25€ / dan

**KOLESARSKI TABOR (27.7. - 31.7.2022)**
Kolesarski tabor je namenjen vsem, ki gojijo ljubezen do turnega kolesarjenja in so starejši od 18. let. Kolesarske ture bodo organizirane kot poldnevne ali celodnevne. Potrebno je lastno kolo z vsaj sprednjim vzmetenjem. Priporočamo predhodno udeležbo na vodeni kolesarki turi: "5. Čez Javornike", ki bo potekala predvidoma 9.7.2022.

Cena za tabor 125 € oz. 25€/dan.


<!-- Prijave potekajo elektronsko preko [spletnega obrazca](https://docs.google.com/forms/d/e/1FAIpQLSfuXCmiQmriEZpWZ6hWKpYYjGOUDXsxTKLck3lBMoggpgWwEA/viewform?vc=0&c=0&w=1&flr=0). -->

**Rok za prijave je 05.06.2022 oziroma do zapolnitve mest.**

**V primeru kasnejše prijave je tabornina za 20€ višja, v primeru več prijavljenih iz iste družine pa nižja za 10€ na osebo. Število mest je omejeno! Prijavo upoštevamo po oddaji prijavnice, plačilu društvene članarine in plačilu vsaj polovice zneska tabornine. Ali je bila vaša prijava uspešna, vas bomo elektronsko obvestili.**

Tabornino poravnate z nakazilom na TRR društva št IBAN SI56 6100 0001 7886 565, **v sklicu navedite ime in priimek udeleženca ter namen plačila. Rok za plačilo je enak roku prijave, 05.06.2022. Znesek lahko poravnate tudi v dveh obrokih: polovico ob prijavi, polovico do 1.7.2022.**

Zaradi nezgodnega zavarovanja v gorah morajo imeti vsi udeleženci tabora poravnano članarino v planinskem društvu za letošnje leto.
V primeru odpovedi zaradi zdravstvenih razlogov ali smrti v družini, vrnemo tabornino. V ostalih primerih tabornino vrnemo samo, če je odpoved podana do 30.06.2022.

**Sestanek za starše bo potekal:**
**11. junija 2022 ob 18. uri na koči Mladiki**. Na sestanku boste prejeli vse informacije o taborjenju in potrebni opremi.

Vse nadaljnje obveščanje bo potekalo prek elektronske pošte.

Se vidimo na taboru!!
