---
title: Taborjenje 2021
type: "post"
date: 2021-05-22
author: PD Postojna
slug: taborjenje_2021
tags: ['Novice', 'Izlet', 'Mladinski odsek', 'maj 2021', '2021']
---

Drage planinke in planinci!

Hitro se približuje poletje, čas počitnic in dopustov. Tudi letos bomo za vas v Planinskem društvu Postojna pripravili poletni tabor v času od 26. julija do 1. avgusta v Završnici.

Na tabor ste vabljeni vsi, ki vas veseli hoja v hribe, ki imate radi dobro družbo in si želite preživeti nekaj dni v objemu narave, noči in spalne vreče. Večino časa bomo, kot se za planinski tabor tudi spodobi, preživeli v hribih. Odpravili se bomo na nekaj krajših in daljših planinskih izletov in si ogledali lokalne zanimivosti. Morda se odpravimo tudi na kakšen večdnevni pohod, bivakiranje, lov za zakladom, nočno pustolovščino, orientacijski pohod, plezanje 
Dneve v taboru si bomo popestrili z raznimi družabnimi in športnimi igrami, delavnicami, skritimi gosti… No, kakšno popoldne bomo namenili tudi poležavanju na toplem poletnem sončku. Seveda ne smejo manjkati čarobni večeri ob tabornem ognju in ob koncu tabora še najpomembnejše – planinski krst!

Za vse to bomo poskrbeli planinski vodniki z licencami PZS, naši pomočniki, mentorice, mladinski voditelji, kuharica, dr. Žulj in ostali, ki z veseljem namenimo svoj prosti čas za organizacijo in izvedbo tega velikega projekta.
Zaradi nezgodnega zavarovanja v gorah morajo imeti vsi udeleženci tabora poravnano članarino v planinskem društvu za letošnje leto.

Završnica leži v občini Žirovnica, in je poznana predvsem po istoimenskem jezeru, rekreacijskem parku ter izhodiščnih točkah za obisk hribov. Najbolj atraktivna točka v Završnici je zagotovo akumulacijsko jezero, ki pa žal ni primerno za kopanje, toda sprehod ob njem je prava sprostitev in osvežitev. V bližini se nahajajo znane planinske postojanke: Valvasorjev dom, Prešernova koča na vrhu Stola (2236 m), planinski dom na Zelenici in druge. Rekreacijski park je odmaknjen od prometnih poti, ob upoštevanju bogate naravne in kulturne dediščine, ob spoštovanju naravnih danosti nudi številne sprostitvene in rekreacijske možnosti.

Kot je že v navadi za naše planinske tabore, bomo v tednu dni spoznavali okolico našega tabora in poskusili osvojiti čim več najbližjih vrhov, tudi kakšnega bolj oddaljenega.


**Se vidimo na taboru!!**

Tabor bo, tako kot je že običajno, razdeljen na tri tabore, ki potekajo istočasno:

**MALI TABOR** je primeren za otroke od 2. do 5. razreda OŠ. Izleti so krajši, poudarek je na družabnosti, pravilni hoji v hribe in planinskih vrednotah. Cena: 120€ oziroma 17€ / dan

**VELIKI TABOR** je primeren za učence od 6. razreda OŠ naprej, srednješolce in študente. Ture bodo daljše, spopadli se bomo tudi s kakšno zahtevno planinsko potjo, se preizkusili v plezanju in orientaciji, bivakirali v naravi… Cena: 130€ oziroma 22€ / dan

**PEHTE** so posebna skupina, ki jih združuje ljubezen do narave in hoje v hribe. Njihovi izleti niso tako zahtevni kot izleti velikega tabora, poudarek je na uživanju v gorah. Skupina je namenjena odraslim planincem. Cena: 160€ oziroma 25€ / dan

**ROK PRIJAVE:** 14. 6. 2021!

V primeru kasnejše prijave je tabornina za 20€ višja, v primeru več prijavljenih iz iste družine pa nižja za 10€ na osebo. Število mest je omejeno! Prijavo upoštevamo po oddaji prijavnice, plačilu društvene članarine in plačilu vsaj polovice 
zneska tabornine.

Če si želiš preživeti čaroben teden v objemu gora, hitro izpolni elektronsko prijavnico, ki jo najdeš na tej povezavi: https://forms.gle/WK9nR1JmVcbWKpm17

**Pohiti, število mest je omejeno!**


