---
title: Taborjenje 2023
type: "post"
date: 2023-04-04
author: PD Postojna
slug: taborjenje_2023
tags: ['Novice', 'Izlet', 'Mladinski odsek', 'april 2023', '2023']
---

**Drage planinke in planinci!**

Nezadržno se približuje poletje, čas počitnic in dopustov. Tudi letos bomo za vas v Planinskem društvu Postojna pripravili poletni tabor in sicer med 10. in 16. julijem v Robanovem kotu.

Na tabor ste vabljeni vsi, ki vas veseli hoja v hribe, ki imate radi dobro družbo in si želite preživeti nekaj dni v objemu narave, noči in spalne vreče. Večino časa bomo, kot se za planinski tabor tudi spodobi, preživeli v hribih. Odpravili se bomo na nekaj krajših in daljših planinskih izletov in si ogledali lokalne zanimivosti. Morda se odpravimo tudi na kakšen večdnevni pohod, bivakiranje, lov za zakladom, nočno pustolovščino, orientacijski pohod, plezanje ...

Dneve v taboru si bomo popestrili z raznimi družabnimi in športnimi igrami, delavnicami, skritimi gosti... No, kakšno popoldne bomo namenili tudi poležavanju na toplem poletnem sončku. Seveda ne smejo manjkati čarobni večeri ob tabornem ognju in ob koncu tabora še najpomembnejše – planinski krst!

Za vse to bomo poskrbeli planinski vodniki z licencami PZS, naši pomočniki, mentorice, mladinski voditelji, kuharica, dr. Žulj in ostali, ki z veseljem namenimo svoj prosti čas za organizacijo in izvedbo tega velikega projekta.

**Robanov kot**

Letošnje planinske noči bomo prespali pod čudovitimi Kamniško-Savinjskimi Alpami.  Ledeniška dolina na poti med Lučami in Solčavo je del Zgornje Savinjske doline. Samo naselje Robanov kot (680 m nadmorske višine) je le majhen del doline, k njej namreč spadajo tudi posamezne samotne kmetije na pobočjih Strelovca in Raduhe. Prav Raduha (2062 m) pa je ena izmed mej Robanovega kota, saj le-ta sega od njenega vznožja pa vse do vznožja Ojstrice (2350  m). Robanov kot pa obdajajo tudi vrhovi kot so Krofička (2083 m), Križevnik (1909 m) ter Molička peč ( 2029 m).

Robanov kot je kot naravna znamenitost zavarovan že vse od leta 1950, zasluge za ta uspeh pa gre pripisati predvsem ljudskemu piscu Jožetu Vršniku, po domače Robanovemu. Ravno to je razlog, da je dolina danes brez počitniških hišk ter v njej stojijo le trdne gorske kmetije. Od leta 1987 je Robanov kot zavarovan kot krajinski park.

Naša planinske avanture pa seveda ne bodo omejena samo na Robanov kot. Če smo že v tistem delu Slovenije, si bomo ogledali verjetno vsem bolj znano Logarsko dolino. Ena izmed najlepših alpskih ledeniških dolin, ne samo pri nas, ampak kar v Evropi, bo predstavljala izhodišče za naše ture, sprehodili pa se bomo tudi po njej in občudovali okoliške vršace.

Poučili se bomo tudi malo o zgodovini. Na pobočju Olševe, na nadmorski višini 1700 m, izven matičnega krasa leži verjetno vsem poznana kraška jama Potočka zijalka. 115 metrov dolga, 40 metrov široka in 4 do 10 metrov visoka jama je pred 30.000 leti predstavljala zatočišče pračloveku. Jama je pomembno arheološko najdišče na območju Slovenije. V njej so namreč našli okrog 50 kamnenih orodij, 8 piščali iz čeljustnic jamskega medveda, odkopali pa so tudi kosti jamskega medveda in drugih živalskih vrst.

Če te veseli hoja v hribe, druženje s prijatelji in odkrivanje novih krajev, si lepo vabljen/vabljena, da preživiš čudovit teden z nami v objemu gora!

Tabor bo, tako kot je že običajno, razdeljen na štiri tabore, ki potekajo istočasno:

**MALI TABOR** je primeren za otroke od 2. do 5. razreda OŠ. Izleti so krajši, poudarek je na družabnosti, pravilni hoji v hribe in planinskih vrednotah.
**Cena: 150€ oziroma 21€ / dan**

**SREDNJI TABOR** je primeren za otroke, ki obiskujejo 5. in 6. razred OŠ. Skupina je predvsem namenjena pripravi na velik tabor. Ture so tu enake ali malce krajše kot ture, ki se izvajajo v velikem taboru in so glede težavnosti prilagojene tej starostni skupini. Različne aktivnosti, kot so plezanje, orientacija, bivakiranje,… se organizirajo v sodelovanju z velikim taborom
**Cena: 160€ oziroma 23€ / dan**

**VELIKI TABOR** je primeren za učence od 6. razreda OŠ naprej, srednješolce in študente. Ture bodo daljše, spopadli se bomo tudi s kakšno zahtevno planinsko potjo, se preizkusili v plezanju in orientaciji, bivakirali v naravi...
**Cena: 160€ oziroma 23€ / dan**

**PEHTE** so posebna skupina, ki jih združuje ljubezen do narave in hoje v hribe. Njihovi izleti niso tako zahtevni kot izleti velikega	tabora, poudarek je na uživanju v gorah. Skupina je namenjena odraslim planincem.
**Cena: 190€ oziroma 27€ / dan**

**ROK PRIJAVE: 14.5.2023! oz. do zapolnitve mest.**
V primeru kasnejše prijave je tabornina za 20€ višja, v primeru več prijavljenih iz iste družine pa nižja za 10€ na osebo. Število mest je omejeno! Prijavo upoštevamo po oddaji prijavnice, plačilu društvene članarine in plačilu vsaj polovice zneska tabornine.

**POZOR! Na tabor bo oseba prijavljena, ko bomo prijavo potrdili – o uspešni prijavi vam bomo poslali obvestilo!**

Če si želiš preživeti čaroben teden v objemu gora, hitro izpolni elektronsko prijavnico, ki jo najdeš [na tej povezavi.](https://docs.google.com/forms/d/e/1FAIpQLSfuXCmiQmriEZpWZ6hWKpYYjGOUDXsxTKLck3lBMoggpgWwEA/viewform?usp=pp_url)

Pohiti, število mest je omejeno!

Sestanek za starše bo potekal 2. junija 2023 ob 18. uri na koči Mladika. Na sestanku boste prejeli vse informacije o taborjenju in potrebni opremi.

Tabornino poravnate z nakazilom na TRR društva št. SI56 6100 0001 7886 565, V SKLICU NAVEDITE IME IN PRIIMEK UDELEŽENCA ter NAMEN PLAČILA. Navodila za plačilo so na [društveni spletni strani](https://pdpostojna.si/dodatne_informacije/). Rok za plačilo je enak roku prijave, 14.5.2023. Znesek lahko poravnate tudi v dveh obrokih: polovico ob prijavi, polovico do 2.6..2023.

V primeru zdravstvenih razlogov ali smrti v družini vrnemo tabornino. V ostalih primerih tabornino vrnemo samo, če je odpoved podana do 15.06.2023.

Zaradi nezgodnega zavarovanja v gorah morajo  imeti vsi udeleženci tabora poravnano članarino v planinskem društvu za tekoče leto. Prosimo Vas, da članarino za tekoče leto poravnate v eni izmed papirnic -Papirnica Pelikan (Postojna) ali Papirnica Sponkca (Pivka). 

V primeru, da boste članarino poravnali skupaj s tabornino, je to potrebno zavesti ob plačilu.  

Vse nadaljnje obveščanje bo potekalo prek elektronske pošte.

Za vse dodatne informacije se obrnite na Hano Čuk (hanacuk1999@gmail.com) in Nino Fatur (fatur.nina@gmail.com) ali pobrskajte po društveni spletni strani.

Lep planinski pozdrav,

vodniki in mentorice PD Postojna
