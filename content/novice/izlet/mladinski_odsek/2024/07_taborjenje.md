---
title: TABORJENJE NA JEZERSKEM
type: "post"
date: 2024-05-13
author: PD Postojna
slug: taborjenje_na_jezerskem
tags: ['Novice', 'Izlet', 'Mladinski odsek', 'maj 2024', '2024']
---

Nezadržno se približuje poletje, čas počitnic in dopustov. Tudi letos bomo za vas v Planinskem društvu Postojna pripravili poletni tabor od 21. do 28. julija na Zgornjem Jezerskem.

Na tabor ste vabljeni vsi, ki vas veseli hoja v hribe, ki imate radi dobro družbo in si želite preživeti nekaj dni v objemu narave, noči in spalne vreče. Večino časa bomo, kot se za planinski tabor tudi spodobi, preživeli v hribih. Odpravili se bomo na nekaj krajših in daljših planinskih izletov in si ogledali lokalne zanimivosti. Morda se odpravimo tudi na kakšen večdnevni pohod, bivakiranje, lov za zakladom, nočno pustolovščino, orientacijski pohod, plezanje ...

Dneve v taboru si bomo popestrili z raznimi družabnimi in športnimi igrami, delavnicami, skritimi gosti... No, kakšno popoldne bomo namenili tudi poležavanju na toplem poletnem sončku. Seveda ne smejo manjkati čarobni večeri ob tabornem ognju in ob koncu tabora še najpomembnejše – planinski krst!

Za vse to bomo poskrbeli planinski vodniki z licencami PZS, naši pomočniki, mentorice, mladinski voditelji, kuharica, dr. Žulj in ostali, ki z veseljem namenimo svoj prosti čas za organizacijo in izvedbo tega velikega projekta.
Zgornje Jezersko je obmejno razloženo hribovsko naselje, ki se nahaja v kotlini v dolini potoka Jezernice in v ledeniških dolinah Ravenski in Makekovi Kočni, na meji med Karavankami in Kamniško-Savinjskimi Alpami. Sestavljajo ga gručasto jedro Ravne in številne samotne kmetije. Ledeniški dolini sta poseljeni le ob vznožjih okoliških vrhov. Kar pa je za nas najpomembneje, ponuja nam številne poti in razglede, ki kar kličejo, da jih obiščemo. 

Kot je že v navadi za naše planinske tabore, bomo v tednu dni poskusili osvojiti čim več najbližjih vrhov, mogoče tudi kakšnega bolj oddaljenega, spoznavali pa bomo tudi okolico našega tabora.

Tabor bo, tako kot je že običajno, razdeljen na štiri tabore, ki potekajo istočasno:

**MALI TABOR** je primeren za otroke od 2. do 5. razreda OŠ. Izleti so krajši, poudarek je na družabnosti, pravilni hoji v hribe in planinskih vrednotah. Cena: 150€ oziroma 22€ / dan

**SREDNJI TABOR** je primeren za otroke, ki obiskujejo 5. in 6. razred OŠ. Skupina je predvsem namenjena pripravi na velik tabor. Ture so tu enake ali malce krajše kot ture, ki se izvajajo v velikem taboru in so glede težavnosti prilagojene tej starostni skupini. Različne aktivnosti, kot so plezanje, orientacija, bivakiranje,… se organizirajo v sodelovanju z velikim taborom. Cena: 160€ oziroma 24€/ dan

**VELIKI TABOR** je primeren za učence od 6. razreda OŠ naprej, srednješolce in študente. Ture bodo daljše, spopadli se bomo tudi s kakšno zahtevno planinsko potjo, se preizkusili v plezanju in orientaciji, bivakirali v naravi… Cena: 160€ oziroma 24€ / dan

**PEHTE** so posebna skupina, ki jih združuje ljubezen do narave in hoje v hribe. Njihovi izleti niso tako zahtevni kot izleti velikega tabora, poudarek je na uživanju v gorah. Skupina je namenjena odraslim planincem. Cena: 190€ oziroma 28€ / dan

**Prijave potekajo elektronsko preko obrazca:**
https://forms.gle/d1cFJspU9CTjBmcPA


Rok za prijave je 31.05.2024 oziroma do zapolnitve mest. 

V primeru kasnejše prijave je tabornina za 20€ višja, v primeru več prijavljenih iz iste družine pa nižja za 10€ na osebo. Število mest je omejeno! Prijavo upoštevamo po oddaji elektronske prijavnice, plačilu društvene članarine in plačilu vsaj polovice zneska tabornine. O uspešnosti vaše prijave vas bomo elektronsko obvestili.

Tabornino poravnate z nakazilom na TRR društva št IBAN SI56 6100 0001 7886 565, v sklicu navedite ime in priimek udeleženca ter namen plačila. Rok za plačilo je enak roku prijave, 31.05.2024. Znesek lahko poravnate tudi v dveh obrokih: polovico ob prijavi, polovico do 1.7.2024.

Zaradi nezgodnega zavarovanja v gorah morajo imeti vsi udeleženci tabora poravnano članarino v kateremkoli planinskem društvu za letošnje leto.
V primeru odpovedi zaradi zdravstvenih razlogov ali smrti v družini, vrnemo tabornino. V ostalih primerih tabornino vrnemo samo, če je odpoved podana do 30.06.2024.

Vse nadaljnje obveščanje bo potekalo prek elektronske pošte.
Se vidimo na taboru!!
