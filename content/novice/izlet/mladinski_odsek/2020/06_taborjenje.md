---
title: Taborjenje 2020
type: "post"
date: 2020-05-14
author: PD Postojna
slug: taborjenje_podbela
tags: ['Novice', 'Izlet', 'Mladinski odsek', 'maj 2020', '2020']
---

**Drage planinke in planinci!**

Hitro se približuje poletje, čas počitnic in dopustov. Tudi letos bomo za vas v Planinskem društvu Postojna pripravili poletni tabor v času  od 27. julija do 2. avgusta v Podbeli ob Nadiži
<!--more-->

Na tabor ste vabljeni vsi, ki vas veseli hoja v hribe, ki imate radi dobro družbo in si želite preživeti nekaj dni v objemu narave, noči in spalne vreče. Večino časa bomo, kot se za planinski tabor tudi spodobi, preživeli v hribih. Odpravili se bomo na nekaj krajših in daljših planinskih izletov in si ogledali lokalne zanimivosti. Morda se odpravimo tudi na kakšen večdnevni pohod, bivakiranje, lov za zakladom, nočno pustolovščino, orientacijski pohod, plezanje ...

Dneve v taboru si bomo popestrili z raznimi družabnimi in športnimi igrami, delavnicami, skritimi gosti... No, kakšno popoldne bomo namenili tudi poležavanju na toplem poletnem sončku. Seveda ne smejo manjkati čarobni večeri ob tabornem ognju in ob koncu tabora še najpomembnejše – planinski krst!

Za vse to bomo poskrbeli planinski vodniki z licencami PZS, naši pomočniki, mentorice, mladinski voditelji, kuharica, dr. Žulj in ostali, ki z veseljem namenimo svoj prosti čas za organizacijo in izvedbo tega velikega projekta.

**Zaradi nezgodnega zavarovanja v gorah morajo  imeti vsi udeleženci tabora poravnano članarino v planinskem društvu za letošnje leto.**


**Podbela**

Breginjski kot je skrajno zahodna, zlagoma vzpenjajoča se dolina. Leži med severnim Stolom (1673m), pa ne tistim karavanškim temveč kobariškim, ter južnim Matajurjem (1642m) in Mijo (1237m). In ravno v Breginjskem kotu se nahaja vasica, kjer bomo letos preživeli prečudoviti teden v gorah. Vasica sliši na ime Podbela, ki je strnjeno naselje v Občini Kobarid. 

Ob vznožju Julijskih Alp nam vasica omogoča obisk mnogim že poznanih vrhov, kot so Krn, Batognica, Matajur, Stol, Krasji vrh in mnogih drugih. 

Omenili smo, da je naš taborni prostor v bližini Kobarida. Mesto na desnem bregu smaragdne Soče se ponaša z bogato zgodovino. V rimskih časih je bil ena izmed postojank na poti iz Ogleja v Norik. Danes pa se ga verjetno najbolj spomnimo po Čudežu pri Kobaridu. 12. ali zadnji bitki na soški fronti, ko je avstro-ogrska vojska potisnila Italijane nazaj čez mejo. 

Kobarid in njegova širša okolica, vključno s Podbelo, je kraj, kamor se znova in znova vračajo športni navdušenci in adrenalinski odvisniki. Široka ponudba vodnih športov, jadralnih poletov, kolesarjenja in okoliških vrhov nam omogoča, da ta delček Slovenije vedno znova spoznamo na drugačen način. 

Za ohladitev po turah bo poskrbela Nadiža, sicer 60 kilometrov dolga reka. Gre za eno najčistejših in najtoplejših alpskih rek pri nas (o tem bi lahko rekli besedo ali dve, brr ...). Njen hudourniški značaj je ustvaril številne tolmune, prodišča in korita, ki nas kar vlečejo k skoku v vodo in prijetnemu plavanju. Nekaj posebnega pa je tudi Napoleonov most čez reko. Most, katerega naj bi prečkala Napoleonova vojska konec 18. stoletja, ko je prodirala iz Benečije na Koroško. 

Kot je že v navadi za naše planinske tabore, bomo v tednu dni spoznavali okolico našega tabora in poskusili osvojiti čim več najbližjih vrhov, tudi kakšnega bolj oddaljenega.

Se vidimo na taboru!!



**Tabor bo, tako kot je že običajno, razdeljen na tri tabore, ki potekajo istočasno:**

**MALI TABOR** je primeren za otroke od 2. do 5. razreda OŠ. Izleti so krajši, poudarek je na družabnosti, pravilni hoji v hribe in planinskih vrednotah.
Cena: 120€ oziroma 17€ / dan       

**VELIKI TABOR** je primeren za učence od 6. razreda OŠ naprej, srednješolce in študente. Ture bodo daljše, spopadli se bomo tudi s kakšno zahtevno planinsko potjo, se preizkusili v plezanju in orientaciji, bivakirali v naravi...
Cena: 130€ oziroma 22€ / dan       	                                        

**PEHTE** so posebna skupina, ki jih združuje ljubezen do narave in hoje v hribe. Njihovi izleti niso tako zahtevni kot izleti velikega	tabora, poudarek je na uživanju v gorah. Skupina je namenjena odraslim planincem.
Cena: 160€ oziroma 25€ / dan


## ROK PRIJAVE: 14. 6. 2020!

V primeru kasnejše prijave je tabornina za 20€ višja, v primeru več prijavljenih iz iste družine pa nižja za 10€ na osebo. Število mest je omejeno! **Prijavo upoštevamo po oddaji prijavnice, plačilu društvene članarine in plačilu vsaj polovice zneska tabornine.**

Če si želiš preživeti čaroben teden v objemu gora, hitro izpolni elektronsko prijavnico, ki jo najdeš <a  href="https://docs.google.com/forms/d/e/1FAIpQLSfuXCmiQmriEZpWZ6hWKpYYjGOUDXsxTKLck3lBMoggpgWwEA/viewform">na tej povezavi.</a> **Pohiti, število mest je omejeno!**


## POMEMBNO!
Zaradi razmer, ki so nas doletele, na žalost ne moremo stoodstotno zagotoviti, da tabor bo. Ko bomo od pristojnih organov izvedeli kaj več, Vas bomo o tem sproti obveščali.

Zaenkrat ne moremo predvideti datuma, kdaj bo potekal sestanek za starše. Ko bo izvedba tabora odobrena, vam bomo sporočili datum sestanka.

Zaradi opisane situacije trenutno le pobiramo prijavnice, rok plačila pa vam bomo sporočili naknadno. Tabornino vam bomo zaračunali, ko vam bomo odobrili prijavo na tabor.

Prosimo Vas za razumevanje in strpnost pri čakanju na nadaljnje odločitve.

Vse nadaljnje obveščanje bo potekalo prek elektronske pošte.

Za vse dodatne informacije se obrnite na Hano Čuk (030-695-796, hanacuk1999@gmail.com) in Nino Fatur (051-260-803, fatur.nina@gmail.com).

Lep planinski pozdrav,
vodniki in mentorice PD Postojna
