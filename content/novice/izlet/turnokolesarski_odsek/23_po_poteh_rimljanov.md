---
title: Po poteh Rimljanov
type: "post"
date: 2022-05-31
author: Milka Comino
slug: po_poteh_rimljanov
tags: ['Novice', 'Izlet', 'Turnokolesarski odsek', 'maj 2022', '2022']
---

**KDAJ:** Nedelja, 5. 6. 2022, ob 8.45 uri. Odhod ob 9.00 uri.

**ZBIRNO MESTO:** Parkirišče pred Občino Ig, Govekarjeva cesta 6, Ig. 45°57'34.9"N 14°31'40.5"E

**TRAJANJE:** Trajanje cca. 5 – 6 ur.

**DOLŽINA TURE:** 27 km.

**OPREMA:** Brezhibno gorsko kolo s profiliranimi gumami in vsaj prednjim vzmetenjem, kolesarska čelada (OBVEZNA), očala, rokavice, rezervna zračnica, anorak, zadostna količina hrane in pijače, repelent (zaščitno sredstvo proti komarjem) in zaščita proti soncu. S seboj imejte osebni dokument in zdravstveno izkaznico.

**OPIS POTI:** Turnokolesarski odsek PD Postojna vas vabi na vodeno kolesarsko turo Po poteh Rimljanov. Na širšem območju Ižanskega je bilo najdenih več kot 120 rimskih kamnitih nagrobnikov, ki so se ohranili vzidani v stene srednjeveških stavb (cerkva in gradov), kar uvršča Ig na četrto mesto v Sloveniji, takoj za Ptujem, Emono in Celjem. Novejša izkopavanja na bližnjem griču Pungrt pričajo, da se je poselitev iz barjanskih tal preselila tudi v višje predele, in sicer na osamelce.
Izlet začnemo v osrčju Iga, kjer si bomo ogledali maketo glinene podobe človeka Idol z Ljubljanskega barja, spomenik bolj poznanih staroselcev Koliščarjev. Turo bomo nadaljevali po V delu griča Pungrt proti Dobravici. Lepi razgledi na Ljubljansko barje in Krimsko pogorje bodo božali našo dušo. 
Ogledali si bomo del Gozdne učne poti Draga in nadaljevali pot po Golanski planoti. Za varovanje pomembnejših naseli so bile postavljene trdnjave. Glavni postanek bomo naredili na mestu, kjer je včasih domovala trdnjava, v kateri je bila nastanjena kohorta z okoli 800 vojaki. 
Malo pred Kureščkom bomo zavili proti Stari Žagi in se pripravili na spust proti Stajam. Na kolesarski turi bomo videli v živo skalo vklesano pot in najbolj posebni rimski spomenik na Ižanskem, v živo skalo vklesani nagrobni spomenik, ki ga domačini imenujejo Stari dedec. Če nam bo čas dopuščal, si bomo peš na Pungrtu ogledali arheološko najdišče. S Staj sledi povratek po poljskih poteh nazaj do izhodišča ture. Izlet je  namenjen spoznavanju naravne in kulturne krajine Iga z okolico. 

**ZAHTEVNOST:** Srednje zahtevna tura zaradi zahtevnejšega vzpona in spusta na določenih odsekih. Vzpon V3 in spust S3. Podlaga: makadam, kolovoz, gozdna cesta, asfalt. Skupni vzpon: cca 750 m.

**PRIJAVA:** Obvezna, prijave sprejemam do zapolnitve prostih mest na elektronski naslov milkacomino@yahoo.com ali mobilno številko 031 522 562 (Milka, vodnica TKV1 pri PZS).

S prijavo potrjujete, da se zavedate zahtevnosti ture in da izpolnjujete zdravstvene, fizične in tehnične pogoje za varno sodelovanje. Udeleženec vozi na lastno odgovornost. Dolžan je upoštevati cestno prometne predpise ter navodila in odločitve vodje ture. V primeru slabega vremena bo tura odpovedana, vsi prijavljeni bodo obveščeni.

Želimo vam varno kolesarjenje in veliko užitkov, TURNOKOLESARSKI ODSEK PD POSTOJNA
