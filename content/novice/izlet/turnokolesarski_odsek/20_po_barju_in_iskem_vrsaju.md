---
title: Po Barju in Iškem vršaju
type: "post"
date: 2021-07-07
author: Tomaž Penko
slug: po_barju_in_iskem_vrsaju
tags: ['Novice', 'Izlet', 'Turnokolesarski odsek', 'julij 2021', '2021']
---

**KDAJ:** Nedelja, 18. 7. 2021, ob 8.45 uri.

**ZBIRNO MESTO:** Parkirišče pred restavracijo Kitajski zmaj, po domače pri
Mokarju, Ižanska cesta 282, Ljubljana.

**TRAJANJE:** Odhod ob 9:00, trajanje cca. 7 ur.

**DOLŽINA TURE:** 50 km.

**OPREMA:** Brezhibno treking ali gorsko kolo s profiliranimi gumami, kolesarska
čelada (OBVEZNA), očala, rokavice, rezervna zračnica, anorak, zadostna količina
hrane in pijače, repelent (zaščitno sredstvo proti komarjem) in zaščita proti soncu.
S seboj imejte osebni dokument in zdravstveno izkaznico.
OPIS POTI: Da je območje Ljubljanskega barja nekaj posebnega so vedeli že
najstarejši prebivalci tega območja koliščarji, ki so se na tem območju naselili v
petem tisočletju pr. št., in sicer v hiše na kolih. V času Rimljanov je jezerska voda
že odtekla in nastalo je močvirje. Velik potencial je v njem videla cesarica Marija
Terezija, ki ga je želela spremeniti v žitnico takratne monarhije. Barje, kot ga
poznamo zadnjih 200 let, velja za eno izmed najbolj spremenjenih pokrajin.
Poplave kljub izsuševanju Barja niso nič nenavadnega.
Izlet bo namenjen spoznavanju naravne in kulturne krajine, ki jo je človek z
načrtnim izsuševanjem spremenil. Na poti bomo videli enega izmed glavnih
odvodnih kanalov, kanal Farjavec, ki predstavlja zatočišče za številne ogrožene
živalske in rastlinske vrste. Peljali se bomo mimo Kozlarjeve gošče oz. gozda,
enega izmed zadnjih ostankov visokega barja, kjer še lahko najdemo šotna
nahajališča. Videli bomo tudi Zidarjev graben iz katerega so včasih pili vodo
prebivalci Črne vasi. Pot bomo nadaljevali po poljskih makadamskih poteh in
opazoval rastje značilno za barjanska tla.
Da je ta naravni habitat potrebno zaščititi bomo spoznali na Koščevi učni poti, kjer
si bomo ogledali ptičjo opazovalnico. Kolesarjenje bomo nadaljevali do izvirov
vode v t.i. Strahomerskih oknih. Tudi reka Iška je na Barju postila svoj pečat.
Udeleženci izleta bodo videli od kje prebivalci Ljubljane (tudi) dobivajo pitno
vodo. Peljali se bomo mimo Strahomerskega ribnika in opazovali ali je v reki Iški
trenutno voda in kje se danes v vročih dneh hladijo Ižanci.
Daljši postanek bomo naredili v slikoviti soteski Iškega vintgarja. Sledilo bo
kolesarjenje po poljskih poteh in deloma glavni cesti do Iga. Kolišča na Igu so bila
leta 2011 uvrščena na Unescov seznam svetovne kulturne dediščine. Na Igu sledi
krajši postanek z ogledom makete glinene podobe človeka Idol z Ljubljanskega
barja ter na novo zgrajeni interpretacijski center. Da se je nekoč najlažje prišlo v
Ljubljano s čolnom bomo videli pri izviru reke Iščice oz. Ižice. Samo reko bomo
med kolesarjenjem še večkrat prečkali.

Gradnja koliščarske vasi Na-kolih, ki bo upodabljala takratno življenje zamuja.
Kolesarski navdušenci bodo imeli priliko spoznati kje se bo maketa v naravni
velikosti nahajala in kam številni Ižanci hodijo po pravo izvirsko vodo.
Z Iga sledil povratek po poljskih poteh nazaj do izhodišča ture.

**ZAHTEVNOST:** Lahka do srednje zahtevna tura zaradi dolžine kilometrov in
zahtevnejšega spusta v Iškem vintgarju. Vzpon V1 in spust S1-S2. Podlaga:
makadam, kolovoz, asfalt. Skupni vzpon: cca 400 m.

**PRIJAVE:** Zaradi lažje organizacije prijave obvezne do sobote, 17. 7. 2021 do
18:00 ure na elektronski naslov  milkacomino@yahoo.com ali mobilno številko 031
522 562 (Milka, vodnica TKV1 pri PZS).

S prijavo potrjujete, da se zavedate zahtevnosti ture in da izpolnjujete zdravstvene,
fizične in tehnične pogoje za varno sodelovanje. Udeleženec vozi na lastno
odgovornost. Dolžan je upoštevati cestno prometne predpise ter navodila in
odločitve vodje ture. V primeru slabega vremena bo tura odpovedana, vsi
prijavljeni bodo obveščeni.

Želimo vam varno kolesarjenje in veliko užitkov, TURNOKOLESARSKI
ODSEK PD POSTOJNA*