---
title: PO TRASI FELDBANA
type: "post"
date: 2021-10-16
author: PD Postojna
slug: po_trasi_feldbana
tags: ['Novice', 'Izlet', 'Vodniški odsek', 'oktober 2021', '2021']
---

Nad vijugasto cesto od Idrije proti Godoviču je na strmih bregovih nekoč potekala trasa ozkotirne železnice. Prehodili bomo zgodovinsko pot, znano iz I. svetovne vojne in izvedeli, od kod ime »feldban« ali poljska železnica, kot so železnico poimenovali domačini  (prevod iz nemškega izraza Feldbahn).

Vojaško poveljstvo Avstro-Ogrske je železnico začelo graditi avgusta 1916, ko zaradi italijanskega prodora do Soče oskrbovanje avstrijskih vojakov po bohinjski železnici ni bilo več mogoče. Železnico so gradili od Logatca, kjer so imeli skladišče hrane in  orožja, do soške fronte, do Trnovskega gozda in do Dolenje Trebuše. Gradili so jo predvsem ujetniki, več kot 20000 jih je bilo, največ je bilo ruskih. Vojaške barake so bile postavljene kar ob progi, pa tudi pokopališča, ker so bili pogoji za delo zelo težki.

Odsek v dolžini 12 kilometrov do Idrije so navkljub zahtevnosti terena (zgraditi so morali nasipe, useke, tunel, dva mostovža in viadukt) zgradili v treh tednih. Premagati so morali višinsko razliko 300 metrov. Teren nad Zalo in na delu v Strugu je tako prepaden, da bi mu bili tudi z današnjo mehanizacijo težko kos. Železnica, ki je obratovala dobro leto, ni nikjer ohranjena, na srečo pa je vidna trasa, kjer je potekala. Večino tirov so demontirali vojaki, nekaj pa tudi domačini, ki so železniške tirnice in pragove uporabili za gradbeni material.

Na pobočju hriba, kjer je potekala železnica, je bil 16. februarja 1943 smrtno ranjen Janko Premrl - Vojko, ki je za posledicami rane umrl v taboru na Brinovem griču.


**KDAJ:** V soboto, 23. 10. 2021

**ODHOD:**		
  - Ob 8:00 z avtobusne postaje v Pivki, 
  - ob 8:15 z avtobusne postaje pri OŠ A. Globočnika v Postojni (PTC Primorka) 

**POVRATEK:** v poznih popoldanskih urah

**TEŽAVNOST:** Pot je deloma strma in zavarovana z jeklenicami. Skupne hoje je približno 4 ure.

**OPREMA:** Nahrbtnik, planinski čevlji, pohodne palice, rezervna oblačila

**HRANA in PIJAČA:** Po lastni izbiri iz nahrbtnika (voda, sendvič, prigrizki); kosilo bo po povratku v Idrijski Beli v naravi (golaž in polenta).

**VODJA:** Aleksander Furlan (040 572 990)

**CENA IZLETA:** 15 eur

**PRIJAVE:** najkasneje do srede, 20. 10. 2021, na zgornjo tel.številko ali na elektronski naslov: furlan.aleksander@siol.net 

V primeru slabega vremena bo izlet odpovedan, o čemer vas bomo obvestili najkasneje do petka, 22.10.2021.
