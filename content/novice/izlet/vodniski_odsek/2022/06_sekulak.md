---
title: Sekulak (888 m)
type: "post"
date: 2022-04-05
author: Aleksander Furlan 
slug: sekulak
tags: ['Novice', 'Izlet', 'Vodniški odsek', 'april 2022', '2022']
---

Sekulak je razgledna točka, ki se nahaja na stranskem grebenu Čavenskega masiva. Ker Sekulak izstopa iz linije glavnega grebena, se nam z njega odpre čudovit pogled na zgornji in spodnji del Vipavske doline. Ob lepem vremenu pa razgled seže vse od Jadranskega morja do Dolomitov.

S parkirišča nas vodi pot v smeri vitovske cerkve in Vitovskega jezera. Malce čez gozd, malce po kolovozu čez razgledno senožet. Nekoliko naprej kolovoz zavije v levo, z njega pa se v desno odcepita dve poti k bližnjemu Vitovskemu jezeru, katero je oddaljeno le 2 minuti hoda (vredno ogleda, saj je Vitovsko jezerce edino naravno jezero v Vipavski dolini oz. nad njo). V nadaljevanju nas pot vodi še mimo nekaj dobro označenih razpotij, vedno gremo v smeri vitovske cerkve. Malo pod vrhom se priključimo kolovozu, po katerem hitro dosežemo razgledni vrh. Z vrha se spustimo nazaj do razpotja, kjer nadaljujemo vzpon v smeri Čavna in Sekulaka po stari Napoleonovi poti. Zložna Napoleonova pot nas kmalu pripelje do strmih skalnih pečin Visokega zidu. Široka pot nas naprej vodi čez umetno izklesano razgledno polico (nevarnost padajočega kamenja), za katero se pot vrne v gozd in nas pripelje do mesta, kjer se v levo odcepi pot na Kopitnik. Nadaljujemo rahlo desno v smeri Čavna in Sekulaka po nekoliko ožji poti, ki nas sprva skozi nekaj manjših jas pripelje do bolj strmega dela. Pot naprej se strmeje vzpne, nadaljujemo desno v smeri razgledne točke (levo Kopitnik). Vzpon nadaljujemo po zložni poti, ki nas v 5 minutah nadaljnje hoje pripelje do razgledne točke Sekulak, s katere se nam odpre razgled po večjem delu Vipavske doline.

**KDAJ:** V NEDELJO, 10. 4. 2022

**ODHOD:** ob 08.00 iz Pivke (avtobusna postaja pri Krpanovem domu), 8.15 iz Postojne (z avtobusne postaje pred Primorko)

**POVRATEK:** med 15.00 in 16.00 uro

**TEŽAVNOST:** Izlet je primeren za vse, ki so vajeni približno 4 ure hoje.

**POTREBNA OPREMA:** Nahrbtnik, planinski čevlji, topla oblačila, rezervna majica, bunda, šal, kapa, rokavice, sončna očala, zaščitna krema proti soncu, pohodne palice, zaščitna maska.

**HRANA in PIJAČA:** topel čaj, obrok(i) iz nahrbtnika, po koncu pohoda dobite topli obrok (golaž z njoki)

**VODJA:** Aleksander Furlan (040 572 990)

**CENA IZLETA:** predvidoma 18 EUR, odvisno od števila udeležencev

**PRIJAVE:** najkasneje do petka, 8. 4. 2022, do 10. ure na telefon 040 572 990

V primeru slabega vremena bo izlet odpovedan, o čemer vas bomo obvestili. 

Izleta se lahko udeleži le zdrava oseba, ki v zadnjih 14 dneh ni imela povišane telesne temperature, kašlja, glavobola, bolečega žrela, nahoda, težkega dihanja (občutek pomanjkanja zraka).
