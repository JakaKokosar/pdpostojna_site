---
title: na Rudnico (Bohinj) ali tek na smučeh (Bohinj ali Pokljuka)
type: "post"
date: 2022-12-20
author: PD Postojna
slug: na_rodico_ali_tek_na_smuceh
tags: ['Novice', 'Izlet', 'Vodniški odsek', 'november 2022', '2022']
---

Rudnica je 946 metrov visok razgledni hrib, ki razmejuje Zgornjo in Spodnjo bohinjsko dolino. Zaradi svoje višine pa se njen vrh pogosto dviga nad meglo v dolini in ponuja številne razglede na skoraj vse kotičke Bohinja.

Rudnica je dobila ime po rudi, ki so jo nekoč kopali na njenih pobočjih. Z roba jase, čez katero vodi pot, so jo z žičnico spuščali v dolino. Ob poti so še danes vidni izkopi, ki so jih rudarji naredili na hribu. Neizbrisen pečat so Rudnici dali tudi davni ledeniki (strma pobočja na severu, vzhodu in jugu). Rudnica je znana tudi po svojem rastlinskem bogastvu, med katerim izstopa bohinjska perunika, simbol Mednarodnega festivala alpskega cvetja, ki se vsako leto odvija v Bohinju.

Bohinjska dolina ter bližnja Pokljuka razveseljujeta tudi ljubitelje teka na smučeh s številnimi tekaškimi progami.
Na izlet gremo v dveh skupinah. Pohodniki se povzpnemo na Rudnico in do razgledne točke. Drugo skupino bo vodnik popeljal po tekaških progah. Za tek bo izbrana lokacija, ki bo imela primerne snežne pogoje. V kolikor bi bila otoplitev prevelika in proge neaktivne, bo tek odpadel. Udeleženci se lahko priključijo pohodnikom.

**KDAJ:** V ponedeljek, 26. 12. 2022

**ODHOD:** ob 07.00 iz Postojne (avtobusna postaja pred Primorko). Iz Pivke je lahko glede na zanimanje skupni prevoz z avtomobili ali ob dovolj prijavljenih avtobus.

**POVRATEK:** med 17.00 in 18.00 uro.

**TEŽAVNOST:** Izlet za pohodnike je primeren za vse, ki so vajeni do 4 ure hoje (delno po snegu) in uporabe derez (derezic), če bodo temperature nižje in poti poledenele. Vabljeni tudi mladinci in učenci višjih razredov osnovne šole.

**POTREBNA OPREMA:** Nahrbtnik, nepremočljivi planinski čevlji oz. tekaška oprema, male dereze (za pohodnike), topla oblačila, rezervna majica, bunda, šal, kapa, rokavice, sončna očala, zaščitna krema proti soncu, pohodne palice. Prevoz bo z avtobusom.

**HRANA in PIJAČA:** topel čaj, obrok(i) iz nahrbtnika ali topli obrok po povratku v dolino v eni od gostiln (Stara Fužina, Ribčev laz).

**VODJA:** za pohodnike: Marija Kuhar (041 663 117), za tekače na smučeh: Rajko Česnik (041 777 870).

**CENA IZLETA**: 20 – 25 EUR, odvisno od števila udeležencev.

**PRIJAVE:** najkasneje do petka, 23.12.2022, do 14. ure na elektronski naslov: marija.kuhar.ku@gmail.com ali na telefon 041 663 117.

Ob prijavi obvezno navedite:

- Boste hodili ali tekli
- tekači navedite, če imate opremo. V kolikor je nimate, je možna izposoja.
- Pohodniki navedite, če imate dereze. Nekaj se jih bo dalo izposoditi na društvu.
V primeru slabega vremena bo izlet odpovedan, o čemer vas bomo obvestili.
