---
title: MONTE COGLIANS (2782 m)
type: "post"
date: 2023-07-27
author: PD Postojna
slug: monte_coglians
tags: ['Novice', 'Izlet', 'Vodniški odsek', 'julij 2023', '2023']
---

Monte Coglians, najvišja gora Karnijskih Alp, se nahaja v njihovem osrednjem delu zahodno od mednarodnega mejnega prehoda Plöckenpass (Monte Croce Carnico) na meji med Avstrijo in Italijo. Je tudi najvišji vrh italijanske dežele Furlanija-Julijska krajina.

Coglians tvori skupaj z vzhodno ležečo Creta delle Chianevate (Kellerspitzen, 2.774 m, drugi najvišji vrh Karnijskih Alp) obsežno gorsko kuliso med prelazom Plöckenpass na vzhodu in sedlom Volayer Pass (Passo Volaia) na zahodu. Njuno severno ostenje se dviguje v višino 650 metrov pri sedlu Valentintörl do 1200 m (nad planino Obere Valentinalm). Ob vznožju stene poteka s spodnje na zgornjo planino Valentinalm in nato preko sedla Valentintörl do Volajskega jezera (Wolayersee) odsek označene poti, imenovane Karnijske visoke poti. Spust s sedla do jezera je tudi del geološke poti Wolayersee.

V času 1. svetovne vojne so vrh osvojili vojaki italijanske kraljeve vojske, ki so ga uporabljali kot opazovalnico. Na vrhu so še danes vidni ostanki utrdbe in vojaške poti mulatjere, speljane po južnem pobočju na vrh.

Ob vznožju gore se nahaja več planinskih postojank. Normalni južni pristop vodi od koče Marinelli čez travnati Pic Chiadin in nato po južnem gruščnatem pobočju na vrh. 

Zelo zahtevna zavarovana plezalna pot, ki se prične ob vznožju severne stene, dostopna s sedla Valentintörl, (Weg der 26er , imenovana po avstrijskem lovskem bataljonu 26, katerega člani so jo nadelali), poteka čez severno steno na zahodni greben in po njem na vrh. Prav tako poteka čez severno steno zelo zahtevna plezalna varianta te poti, delno zavarovana Koban-Prunner-Weg.

Od koče Tolzzi se bomo razdelili v dve skupini. Ena bo krenila po zahtevnejši poti, druga po lažji preko koče Marinelli. Hoje do vrha je približno 5 ur,po obeh poteh. Prespali bomo  v koči  Marinelli.

**KDAJ?**	Ponedeljek, torek, 14. 8. – 15. 8. 2023

**ODHOD:**	Postojna: 5:00 parkirišče pred Primorko; vožnja do koče Tolzzi (1350 m) približno 3 ure s postankom za kavo

**POVRATEK:**	Zjutraj zajtrk v koči Marinelli in odhod proti koči Tolzzi, nato naprej proti domu; v Postojni v večernih urah

**TEŽAVNOST:** 2 varianti, lažja in težja (za težjo samovarovalni komplet, čelada), obe poti vsaj 5 ure hoje

**POTREBNA OPREMA:**	Nahrbtnik, planinski čevlji z rebrastim podplatom, rezervna oblačila, kapa, rokavice, spalna rjuha, samovarovalni komplet, čelada (nekaj opreme si je možno izposoditi na društvu (povejte ob prijavi))

**HRANA in PIJAČA:** Nekaj hrane iz nahrbtnika, večerja in zajtrk v planinski koči

**CENA:** 100 EUR glede (prevoz s kombiji, gorivo, cestnina, polpenzion s spanjem, organizacija)

**PRIJAVE:** najkasneje do četrtka, 10. 8.. 2023, na telefonsko številko 040 572 990 (Aleksander Furlan); število udeležencev je omejeno

**VODJA:** Aleksander Furlan (tel. 040 572 990)

V primeru slabega vremena bomo izlet odpovedali in vas pravočasno obvestili.
