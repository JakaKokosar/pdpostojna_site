---
title: Voščilo za 2021
type: "post"
date: 2020-12-24
author: Neva Šemrov
slug: voscilo_za_2021
tags: ['Voščilo2021', 'december 2020', '2020']
---

Naj bo eno čisto navadno leto 2021!

![Naslovna slika](/img/posts/voscilo_2021.jpg)


Začeli smo smelo, kot bi se bali, da nas kaj ustavi, osvojili Ostrič, Razsušico in Medvižico, pa naslednji mesec Dobrač in marca živi muzej Krasa, vmes smo cel februar in pol marca za vikende delali na Nanosu, izvedli gor tudi zimovanje za otroke in v zadnjem hipu še občni zbor v Pivki… in potem... mrak Corone. 

Vsak pa svoje, vsak zase, vsak s svojimi mislimi in svojimi strahovi smo tavali po znanih in neznanih kotičkih naših občin...

Bo tabor, ne bo tabor? Cel maj in junij nas je razjedalo in  dokler nismo skupaj z udeleženci prvo noč zaspali na travniku ob Nadiži, res nismo bili prepričani ali smo se prav odločili in ali nam bo uspelo. Pa nam je in to dobro!!! In uspel je izlet z vlakom na Krim in tudi Hafner smo ulovili, pa čez Maj na Nanos in jesenska Dolenjska je bila naša in nazadnje še dan na Pohorju. 

Vse to smo uspeli peš, s kolesi so pustovali ob obali, se peljali čez Javornike k Cerkniškemu jezeru, se nam pridružili na taboru in potem osvajali kolesarsko transverzalo v enem dnevu, pa Nanosa in Počka seveda tudi niso izpustili.

In prišla je zoprna jesen in za njo zima in mi smo zopet vsak sam s seboj.

Pa ni čisto tako, spomnjam se lepih trenutkov in delamo plane z nezmanjšano močjo. Takoj ko bo mogoče bomo zopet na skupnih poteh, verjetno v začetku bolj previdno, a sem prepričana, da nam bo želja dala pogum in moč, da zopet stopimo skupaj na strmo pot. 

Mirne in zdrave praznike vam voščim in nam vsem skupaj želim eno čisto navadno leto, ko bomo 5 dni na teden v službi ali v šoli in za vikend v hribih visoko pod oblaki!


Predsednica
Neva Šemrov
