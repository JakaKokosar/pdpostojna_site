---
title: 33. državno tekmovanje Mladina in gore v Postojni
slug: 02_obvestilo
type: "post"
date: 2023-01-26
author: PD Postojna
tags: [Obvestilo, 'januar 2023', '2023']
---


V soboto, 21. januarja 2023, je v Postojni potekalo 33. državno tekmovanje Mladina in gore (v nadaljevanju MIG), ki ga je organizirala Mladinska komisija Planinske zveze Slovenije (v nadaljevanju MK PZS), Planinska zveza Slovenije (v nadaljevanju PZS) z dolgoletno koordinatorico tekmovanja Brigito Čeh, Zavod za šport RS Planica, OŠ Miroslava Vilharja Postojna  in planinsko društvo (v nadaljevanju PD) Postojna. Na prireditvi se nas je zbralo okrog 220, tekmovalcev, mentorjev, nastopajočih, članov organizatorjev in gledalcev.

Tekmovanje, ki se je že dodobra ukoreninilo med mladimi, poteka na dveh ravneh. Novembra so osnovnošolci tekmovali na regijski ravni:

- Podravje, Pomurje, Koroška, Savinjska dolina
- Primorska, Notranjska, Posočje
- Ljubljansko območje, Gorenjska, Dolenjska in Bela krajina, Kamniškobistriško območje, Zagorje

V vseh treh regijah je tekmovalo 43 ekip, v vsaki ekipi so bili po štirje člani in mentor. Na državno tekmovanje se je uvrstilo 20 ekip,  med udeleženci je bila tudi ekipa iz OŠ Pivka.

Srednješolci tekmujejo le na državnem nivoju, letos je bilo prijavljenih 17 ekip, dve se tekmovanja nista udeležili. Vsaka srednješolska ekipa šteje dva člana in mentorja. Med prijavljenimi ekipami je bila tudi ekipa Šolskega centra Postojna. Oba dijaka sta že od mladih nog člana PD Postojna, redna udeleženca planinskih taborov in osnovnošolskih tekmovanj MIG. Lani sta bila člana zmagovalne osnovnošolske ekipe Nanoške zveri pod mentorstvom Veronike Biščak, kar nam je prineslo organizacijo letošnjega državnega tekmovanja.

Priprave na letošnje tekmovanje so se začele že pred začetkom novega leta, januarja pa smo člani PD Postojna skupaj z OŠ M. Vilharja krepko zagrabili za delo. Naša dolgoletna mentorica planinskih skupin Veronika Biščak, ki sicer poučuje na omenjeni šoli in predsednica PD Postojna Neva Šemrov sta odločno in neutrudno vodili vse priprave na tekmovanje. In teh ni bilo malo.

Začetek tekmovanja je zaznamoval bogat in pester kulturni program, ki sta ga povezovali učenki OŠ M. Vilharja. V programu so sodelovali Dragonarji generala Maistra DR5 v svojih čudovitih uniformah, značilnih za avstro-ogrske čase, šolski otroški pevski zbor, 6 učencev šole, ki so ubrano zaigrali na instrumente, nekateri so tudi peli. Tudi govorcev je bilo kar nekaj, med njimi podžupan občine Postojna Andrej Berginc, podpredsednik PZS Roman Ponebšek, ravnatelj OŠ M. Vilharja Gvido Cigale, predsednica PD Postojna Neva Šemrov in koordinatorica Brigita Čeh. Le-ta je tekmovalcem na kratko razložila potek pisanja testov. Osnovnošolske in srednješolske ekipe so se porazgubile po učilnicah, ki so na ta dan dobile imena po okoliških vrhovih. Ekipe so pisne naloge reševale eno šolsko uro. Medtem je potekalo srečanje mentorjev. V času popravljanja testov so se udeleženci okrepčali s kosilom in poslušali predavanje skritega gosta, ki je bil tokrat priznani slovenski alpinist Silvo Karo.

V drugem delu tekmovanja se je na praktične delavnice uvrstilo 6 najboljših srednješolskih ekip, med njimi tudi postojnska z imenom Pastwjnski duo, v kateri sta tekmovala Aljaž Žakelj in Gregor Samsa. Dosegla sta izvrstno 4. mesto, za kar jima od srca čestitamo. Zmagala je ekipa Gorski kuri, obe dekleti sta članici PD Tržič.

Med osnovnošolskimi ekipami jih je prvih 7 prišlo v finale, ki je potekalo v obliki kviza. Boj je bil trd, vprašanja pa kar zahtevna. Ekipa Neustrašnih gorskih učenjakov OŠ Šenčur iz PD Kranj je v končnem obračunu z ekipo Ponosnih hribolazcev OŠ prof.dr. Josipa Plemlja Bled iz PD Bled zmagala in osvojila glavni pokal. Ekipa Svizci iz OŠ Pivka v sestavi Ambrož Penko, Filip Škvarča in Lenart Margon (Dimitrij Smrdel, ki je tekmoval na regijskem delu, je manjkal) je osvojila 19. mesto. Tekmovanje se je zaključilo v prijetnem vzdušju.

Zahvaljujemo se vsem za pomoč pri organizaciji, MK PZS, PZS in koordinatorici Brigiti Čeh, osnovni šoli Miroslava Vilharja za pripravljenost in izvedbo, predvsem podravnateljici Blanki Tomšič Premrl. Čestitamo devetošolki Evi Hiti, ki je oblikovala planinski logotip letošnje prireditve. Veliko truda sta v izdajo biltena vložila Alenka Čuk in Tomaž Penko. Hvaležni smo tudi vsem sponzorjem, ki so prispevali darila za tekmovalce, mentorje in ostale. Pa našim Pehtam, ki so napekle pecivo in Niki Čuk z varovanci Doma upokojencev Postojna za prelepo kuliso, smerne table, markacije in planike.

Hvala vsem, ki so nam pomagali, a smo jih pozabili omeniti.

Največjo pohvalo pa pripenjamo Veroniki Biščak, ki je skupaj s predsednico planinskega društva Nevo Šemrov poskrbela za odlično koordinacijo in izvedbo celotnega dogodka. In predvsem hvala vsem članom PD Postojna, ki so kot vselej prostovoljno poskrbeli, da je pred in na tekmovanju vse teklo brezhibno.
