---
title: Voščilo
slug: 05_voscilo
type: "post"
date: 2021-12-27
author: PD Postojna
tags: [Obvestilo, 'december 2021', '2021']
---

Naj bo Prijazno, Cvetoče in Temperamentno 2022!

V začetku leta sem napisala željo, naj bo eno čisto navadno leto, ko gremo 5 dni v službo oz. šolo in za vikend nekam visoko, proti oblakom. . Ni bilo čisto tako, še celo pomlad so nas držali  kar se da narazen.

Pa smo se k sreči čisto slučajno srečali na poti na Slivnico in čisto slučajno smo skupaj zasledovali volkove po Javornikih in našli skriti Kožlek. Saj smo bili na razdalji in saj smo bili zunaj...Potem smo osvojili Snežnik ob polni luni in ne boste verjeli, čisto pozabili na „policijsko uro“
Marca smo že smeli z maskami na avtobus, takoj smo osvojili Križko goro, po Izovi poti smo obiskali Osojnico, junija sta bila na vrsti Lepenatka in Rogatec, in srečanje MDO na Slavniku. Kar nekaj poletnih planov je odneslo vreme, nekaj pa ukrepi. Nanos po manj znanih poteh in zelo nepoznan Stegovnik  sta nam bila vseeno namenjena, in tudi Sevnica s praženim krompirjem, Trdinov vrh in Blegoš.

Naša zadnja pohajanja  so bila po poti Feldbana, okrog Bohinjskega jezera in izlet presenečanja na Mozirsko kočo in v Mozirski gaj. Ni bilo slabo leto, glede na vse omejitve in prepovedi!

Veliko slabše so jo odnesli otroci. Leto so začeli doma, potem pa v razrednih mehurčkih in naša vabila na pohajanja so jih zelo težko našla. Razen poletnega tabora v Završnici, so bolj malo sodelovali na naših potepih. Z nami so bili v Rakovem Škocjanu, na Izovi poti, Blegošu , v partizanski bolnici Zalesje in najmlajši na dan športa na Kaculu.

Turni kolesarji so bili pogumni in so osvajali  Brkine, Šilen Tabor, šli so zopet čez Javornike, po Barju in Iškem Vintgarju in iz Kozine v Marezige, zopet so bili aktivni pri izvedbi vseslovanske akcije „STKP v enem dnevu“ – dve etapi, in za konec še enkrat pod  Podtaborske stene.

In kaj smo še počeli? Prijavili smo se na razpis za energetsko sanacijo Vojkove koče na Nanosu in na razpisu smo tudi uspeli. To pomeni, da bo 2022 zelooo delavno na Nanosu. In označevali smo ViaDinarico, pa nam je še nekaj ostalo...

In leto pred nami?

Naučili smo se živeti s to Corono, človek je zelo mlada vrsta in zato zelo prilagodljiva. Če ne gre brez maske, gre pa z masko, če ne gre čisto skupaj, gre pa z razdaljo, če ne gre v zaprtem prostoru, gre pa zunaj... In za naslednje leto se nam dela ne zmanjka: veliko lepih izletov, veliko smelih korakov, da si predihamo pljuča in naberemo D vitamin. Veliko dela na Nanosu, veliko truda, da zopet peljemo otroke v naravo...PCT nam bo zelo prav prišel ( pogum, potrpljenje, predanost, celovitost, cenjenost, trud, temperament, trdnost), pa tudi veselje, radost in dobrovoljnost ne bosta odveč. 

Plani so narejeni, skoraj bodo tudi objavljeni. Do novega leta lahko društvu namenite del dohodnine, kar bomo porabili za dela na Vojkovi koči na Nanosu. V Pelikanu in Sponkci imajo že znamkice za članarino 2022.

Želim vam veliko lepega za praznike in varen korak na vseh poteh v naslednjem letu!

Neva
