---
title: Hvala vsem, ki ste kakorkoli pomagali; s prostovoljnim delom, z materialom ali z denarjem!
slug: voscilo_za_2023
type: "post"
date: 2022-12-30
author: PD Postojna
tags: [Obvestilo, 'december 2022', '2022']
---

Z veliko upanja in z varnimi koraki vstopimo v leto 2023

Čeprav je danes že predzadnji dan v letošnjem letu se še vedno nisem odločila ali smo bili letos res pogumni ali res neumni. Prepustimo to času...

Tale Nanos nas je preganjal iz dneva v dan, celo leto. V začetku leta, ker nikakor nismo spacali skupaj projektov, ker nikakor nismo dobili vseh soglasij in v začetku poletja, ker se je vse zapletlo s pridobivanjem gradbenega dovoljenja in potem se je vse še bolj zgrnilo na nas ko pa smo dobili to dovoljenje in smo se lotili, najprej praznjenje, razdiranje, podiranje... iz dneva v dan je bila slika bolj grozljiva in ko so končno konec avgusta začeli z gradnjo, smo samo še gledali v nebo in prosili naj bo ta prepotreben dež samo v dolini in ne na Nanosu. Pa saj vemo, tako ne gre, prvi naliv je naredil razdejanje še v spodnjih prostorih...ma nekako je zalil te zidove, ki so rasli, prišla je streha, okna, vrata, delali so fasado. Ves čas nas je priganjal razpisni rok in strah, da bomo ob denar...

Najbolj mi je ostal v spominu 16.oktober, ko sva z Boštjanom prišla v kontrolo vgradnje oken. Na objektu in okrog njega je delalo 6 zidarjev, dva sta s kopačem izkopavala jamo za dodaten vodnjak, 4 električisti so napeljevali cevi in vlekli žice, trije so vgrajevali vodovod in odtoke, dve ekipi monterjev sta vgrajevali okna, trije fantje so skakali po gradbenem odru in vijačili nosilce za fasado in bili so tudi krovci na strehi - ne vem koliko. Vsi so delali na polno, s polno dobre volje in skupnim ciljem. Nad vsem je bedel naš vodja gradbišča Herman in vse je koordiniral Dejan.

In proti koncu oktobra je le prišla vest, da nam bodo podaljšali razpisni rok. Velik kamen se nam je odvalil od srca, ko smo 5.11. oddali prvi del zahtevka in tudi kmalu dobili nakazilo, s katerim smo poplačali del kredita, del pa bomo še porabili na koči.

Pravzaprav smo šele danes podpisali aneks k pogodbi, ki nam tudi dejansko zagotavlja, da imamo prenesenih del sredstev v naslednje leto.

Če potegnem črto letošnje bilance na koči: zgrajena je, izolirana je, pokrita, na strehi so kolektorji za vodo, zaprta je z okni in vrati, danes je končana fasada, napeljana je elektrika, voda, dotoki, vgrajeni so WC kotlički, omarice za talno gretje, vlita je talna izolacija, sezidana je nova lončena peč s starimi pečnicami, narejen je še eden vodnjak in nov zimski bivak, kupljen je nov kuhalnik, dve novi skrinji in dva nova hladilnika – vse energetsko varčno.

Ali smo bili kaj v hribih? Jaz bolj malo, ma sem pogledala našo spletno stran, kjer so razpisi in se mi zdi, da nam je uspelo izvesti nekaj lepih izletov, bili smo v Makedoniji in taborili smo v Čezsoči.
Januarja je naša ekipa iz OŠ Miroslav Vilhar, pod vodstvom Veronike Biščak, zmagala na državnem tekmovanju Mladina in gore. Junija se je izobraževanja za markaciste udeležil Matevž Kovačič in od takrat smo ga  lahko marsikje srečali na naših poteh z barvo in sekirco... Najlepše pa se je zgodilo v jesenskem času, ko smo dobili kar nekaj novih mentoric in zopet imamo otroke na izletih.

Plani? So skoraj narejeni in brez strahu, tudi če še niso objavljeni vam lahko povem, da bo 7.1. delavna akcija na Nanosu, da bo 2. vikend v mesecu izlet za otroke in mogoče kar istočasno še za odrasle. V mislih imamo zopet Bloke, samo sneg nam nagaja...Ker so se avtobusni prevozi izredno podražili, bomo več koristili vlak, kombije in avtomobile... nekako se bomo že znašli, sam, da ne bomo doma sedeli.

Še par ur lahko društvu namenite del dohodnine, kar bomo porabili za dela na Vojkovi koči na Nanosu. V Pelikanu in Sponkci imajo že znamkice za članarino 2023.

Sedaj pa  z veliko upanja in z varnimi koraki vstopimo v leto 2023!  
