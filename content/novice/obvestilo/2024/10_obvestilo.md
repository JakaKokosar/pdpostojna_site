---
title: Namera prodaje koče Mladike na Pečni rebri
type: "post"
date: 2024-10-28
author: PD Postojna
slug: namera_prodaje_koce_mladike_na_pecni_rebri
tags: [Novice, Dogodek, 'oktrober 2024', '2024']
---

Spoštovane članice in člani planinskega društva Postojna!

Opravičujem se vam, ker ste za našo namero o prodaji koče Mladike na Pečni rebri izvedeli prej iz oglasa kot pa iz pojasnila, ki je pred vami.

V Upravnem odboru se že nekaj časa ukvarjamo s problemom kako zapreti finančno konstrukcijo obnove Vojkove koče, ki je plane, zaradi podražitev, presegla za 100.000€ Seveda smo najeli dodaten kredit, ker račune moraš plačati, a tudi kredit je potrebno vrniti. Ko bomo januarja začeli vračati glavnico, bosta najemnini obeh koč ravno zadostovali za poplačila mesečnih obrokov banki, ob predpostavki, da bi imeli stalna najemnika, ki redno plačujeta.

Že nekaj časa pa je med nami živa tudi razprava o namenu delovanja Planinskega društva, katerega prvenstvena naloga je planinarjenje in ne gospodarjenje s kočami. Najemnine od koč v našem koncu Slovenije niso dovolj visoke, da bi pokrile tekoče vzdrževanje, kaj šele investicije. Na Mladiki smo bili sredi gradnje na Nanosu, celo leto brez najemnika, potem pa smo imeli takega, ki ni plačeval niti stroškov in nam je za njim ostal le sklep sodišča o izterjavi 2500€.

Na 28. seji Upravnega odbora dne 4.10.2024 smo sklenili, da Občnemu zboru, ki je najvišji organ predlagamo prodajo koče Mladike na Pečni rebri. Namen predloga prodaje ni ekonomsko okoriščanje, pač pa poplačilo bančnega kredita, poplačilo nekaterih neplačanih obveznosti in dokončanje obnove na Nanosu (nabava postelj, delujočega konvektomata in kotla za kuhinjo...). 

Verjemite mi, da se po dveh letih in pol gradnje na Nanosu globoko zavedamo s kakšnimi žrtvami in s kakšnim pridnim delom, sta bili zgrajeni obe naši koči. Sami smo to pošteno izkusili in se še kar ne moremo izviti iz primeža te obnove. Če bi vedeli kaj nas čaka, se gotovo tega ne bi lotili. Ravno zato smo k prodaji pristopili preko oglasa, da bi iztržili čim več, vendar vsekakor ne na račun dobrobiti članov in občanov. Interes za odkup je pokazala tudi občina Postojna in osebno upam, da se bomo uspeli dogovorit z njimi,  imajo predkupno pravico in koča bi ostala v skupni lasti. Oglas je zastavljen tako, da o prodaji odloča lastnik = društvo, ki ni nujno, da pri tem upošteva le ceno.

Vsekakor bo končna odločitev na ramenih Občnega zbora, ki ga bomo sklicali, takoj ko se bomo lahko pogovarjali o konkretnih cenah in konkretnih kupcih.

Za vse konstruktivne predloge smo dosegljivi na mail:  info@pdpostojna.si, ali na telefon 041-688-696  v popoldanskem času.

Želim vam varen korak na vaših planinskih poteh!

Neva Šemrov
predsednica društva

