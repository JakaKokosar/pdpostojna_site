---
title: 11. december - MEDNARODNI DAN GORA 2021 in 7. FESTIVAL BRATI GORE
type: "post"
date: 2021-12-10
author: PD Postojna
slug: mednarodni_dan_gora_in_festival_brati_gore
tags: [Novice, Dogodek, 'december 2021', '2021']
---


Letošnji 11. december, mednarodni dan gora, in obenem dan, ko že sedmič poteka tudi Festival Brati gore, posvečamo lani umrlemu Igorju Mezgecu, Postojnčanu, ki je bil po poklicu profesor fizike, sicer pa dolga leta predan alpinist in tenkočuten fotograf. 

Igor Mezgec je bil v svojih mladostniških letih član skupine, ki se je navduševala nad raziskovanjem in plezanjem po gorah. Poleg njega so bili v skupini še Bogdan Biščak, Rado Fabjan, Igor Škamperle, kasneje pa se jim je pridružil tudi Matevž Lenarčič.

V četrtek, 2. decembra 2021, so omenjeni prijatelji in knjižnica Bena Zupančiča Postojna v prostorih knjižnice izvedli spominski večer, na katerem je Igor Škamperle, pisatelj in filozof, predstavil knjigo Dotiki pokrajine, ki sta jo s pokojnim Igorjem Mezgecem izdala že leta 2012 v spomin na vse njune prijatelje, ki so izgubili življenje v gorah. V okviru spominskega večera pa je bila postavljena tudi razstava fotografij Igorja Mezgeca, ki bo na ogled do 18. decembra 2021.

Knjiga Dotiki pokrajine, ki jo je napisal Igor Škamperle, govori in razmišlja o Brkinih, o lepotah te pokrajine, o gozdu, drevesih, lubju, mahovih, praprotih, gobah, bršljanu, cvetlicah in še o čem skritem. Dopolnjujejo jo čudovite fotografije Igorja Mezgeca, fotografije, ki nas še posebej nagovarjajo k letošnji temi mednarodnega dneva gora – trajnostnemu turizmu.

Vabimo vas, do si do 18. decembra 2021 v prostorih knjižnice v Postojni ogledate fotografsko razstavo, obenem pa vas vabimo k branju knjige Dotiki pokrajine ali pa vas enostavno vabimo v naravo, v gozd, kjer lahko vsakič znova odkrijete toliko novih, toliko pomembnih malih skrivnosti, ki vam osmislijo kakšen turoben dan, drobec življenja, mogoče obdobje.

Naužijte se narave in jo spoštujte.


Več o življenju in delu Igorja Mezgeca si lahko preberete na tej spletni povezavi postojnske knjižnice:
https://sikpos.si/2021/12/06/razstava-fotografij-igorja-mezgeca/

Za stik s knjigo Dotiki pokrajine navajamo misel iz uvoda, v katerem Igor Škamperle omenja, komu sta knjigo s pokojnim Igorjem namenila:

> Pripadali smo isti generaciji in družile so nas podobne želje po odkrivanju skrivnostnih in nevarnih prostorov gorske krajine, težko dostopne stene in veselje do njihove lepote. Delili smo si izbrani občutek polnosti življenja, ki ga podarjata gibki premik na vrtoglavih višinah in nema prisotnost globine, delili smo si hrepenenje, željo po uspehu in strahove, spoštovanje vzvišenosti, ki jo hranijo nedrja nedostopnih predelov zemeljske narave in vero, da jih človek mora odkriti in spoznati.


Osvetlitev obdobja, v katerem so se kalili naši omenjeni alpinisti, ponazarjata tudi prvenec Igorja Škamperleta Sneg na zlati veji in pa delo Bogdana Biščaka Igra in biseri. Vabljeni k branju.

Dolgoletnim prijateljem Igorja Mezgeca in postojnski knjižnici se zahvaljujemo za organizacijo in izvedbo spominskega večera in fotografske razstave.
